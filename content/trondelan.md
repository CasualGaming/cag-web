---
title: "TrøndeLAN"
draft: false
---
Nettsted:**[trondelan.no](https://trondelan.no/)**

Sted: **[Autronicahallen på Lade](https://goo.gl/maps/Y3Awn3ZBWRo)**

Tid: **18. okt. kl. 18:00 til 20. okt. kl. 12:00**

Billetter: **Slippes i sommer**

___
## Om
TrøndeLAN er et LAN som arrangeres en gang i året, normalt i Autronicahallen på Lade i Trondheim rundt høstferien. Her finner man deltakere i alle aldre som samles rundt en felles interesse for data og spill. Det arrangeres konkurranser i en rekke spill både på data og konsoll, i tillegg til andre spillrelaterte aktiviteter. Årets totale premiepott er på ca. 35.000,-

Vi stiller med en kiosk med variert mat, drikke og snacks. Det er muligheter for både overnatting og dusj i lokalene. Meld deg på og bli en del av Trondheims største LAN-party!
___

## Informasjon og kommunikasjon
Det er viktig at alle som deltar på arrangementet sjekker vår Discord-server jevnlig. Her vil vi dele all viktig informasjon angående arrangementet, våre fasiliteter og konkurranser. I tillegg til dette er dette deltakernes raskeste og enkleste måte å få besvart eventuelle spørsmål til Crew.
Deltakere som deltar i konkurranser oppfordres til å sjekke Discord ekstra ofte, da all informasjon om konkurransene vil bli publisert her.
___

## Strøm

### Kontroller utstyr!
Man har selv ansvar for at medbragt utstyr er driftsikkert og ikke medfører brannfare og elektriske problemer. En skadet skjøteledning eller strømforgrener kan være svært brannfarlig! Ved tidligere arrangementer har skadet utstyr ført til store elektriske problemer, i verste fall vil slikt utstyr forårsake brann. Vi har derfor innført nulltoleranse, hvor benyttelse av skadet eller farlig utstyr kan føre til at ikke får lov til å koble seg til strømnettet til utbedrelsen er godkjent av Crew. 

Ting man må se etter:

* Brudd i ledning/synlige ledninger.
* Sprukket plastikk/hull i utstyret.

Det vil bli utført tilfeldige kontroller av utstyr i løpet av arrangementet.  

### Strømuttak
Vi har ikke satt en øvre grense på hvor mange strømuttak deltakere kan ha, men at hver deltaker har rett på minst en, så vi anbefaler at alle tar med egen strømforgrener med maks 3 uttak.

### Utstyr
Hvitevarer som kjøleskap, vannkoker, mikrobølgeovn ol.er ikke tillatt. Strøm skal kun benyttes til medbragt konsoll/datautstyr.
___

## Til foreldre/foresatte

#### Fasiliteter

* Kiosk: Vi har en kiosk som tilbyr variert mat og drikke. Vi har dessverre ikke allergivennlig mat.
* Soveområde: Vi har et eget avgrenset soveområde. Se pakkeliste for anbefalt medbragt utstyr.
* Toaletter: Det finnes flere toaletter og dusj (også handicaptoalett).

#### Yngre/førstegangs deltakere
LAN party er veldig gøy, men det er viktig å ta vare på seg selv i løpet av helgen. Mat og drikke-inntak, søvn og frisk luft er viktig for å fungere optimalt og for å ha en fin helg. Hver deltaker er selv ansvarlig for dette, noe som kan være vanskelig for de yngste og de som ikke har deltatt på lignende arrangementer tidligere. 

Det er viktig å ha en samtale med barnet sitt angående forventninger og komme til enighet om hvordan man best mulig kan oppnå en fin helg for alle parter.

#### Vakt og sikring
Det vil til enhver tid være våkne vakter fra Casual Gaming på LANet, disse vil være synlig merket med Crew-klær. Hovedsakelig vil personen(e) på vakt sitte som dørvakt, men disse har også ansvar for brannsikkerheten, tømming av søppeldunker og at ro og orden holdes i lokalene. Om deltakerne trenger å kontakte Crew utenom Discord-plattformen så er dørvakta den første de skal henvende seg til.

### Pakkeliste
#### Teknisk

* Datamaskin
* Skjerm
* Mus, tastatur, headset
* Minimum 10 meter lang TP kabel for å få internett
* Strømforgrener og strømkablene til pc-en og skjermen din (NB: Se regler for strøm)
* Lader til mobil
* Virusscanning på PC-en din

#### Klær, hygiene og diverse

* Minst ett rent klesskift
* Tannbørste og deodorant, dusjsåpe og håndduk om du ønsker å benytte dusjen.
* Mat, godteri og drikke. Det er viktig å spise ordentlig mat og ikke bare snop, vi har kiosk som selger diverse. Har du allergier må du ordne med mat selv, vi ikke har ordning for dette.
* Penger til kjøp av mat og drikke fra kiosk, vi har støtte for både Vipps, bankkort og kontanter.
* Pute, sovepose, madrass. Det er eget soveområde på stedet, søvn er viktig!
* Medisiner du måtte trenge underveis.
* Stol om ønskelig, men det finnes enkle plastikkstoler til alle deltakere.  
* Sist, men ikke minst; godt humør, dette blir en fantastisk helg!
 
#### IKKE ta med

* Hvitevarer som kjøleskap, mikrobølgeovn, vannkoker, høyttalere og andre apparater som trekker mye strøm.
 
#### Lommepenger
Vi har et godt kiosktilbud og anbefaler derfor å sende med lommepenger for å dekke barnas behov i løpet av helgen.

___
Om du har spørsmål til noe av dette, er det bare å kontakte oss gjennom Facebook-eventen, melding på Facebook eller per e-post til post@casualgaming.no
___

## Sikkerhet og tyveri
Det har ikke vært registrert tyveri på TrøndeLAN ved tidligere arrangementer, men vi oppfordrer likevel deltakere til å passe på utstyret sitt. Når man forlater plassen bør man få venner/de man sitter med til å holde et øyet med tingene sine. Mobiltelefon, nøkler og lommebok bør deltakere ha med seg til en hver tid.

Casual Gaming tar ikke ansvar for tyveri av personlige eiendeler.
___

## Regelverk
#### Rusfritt
TrøndeLAN er et rusfritt arrangement. Alkohol og andre rusmidler kan verken medbringes eller brukes under arrangementet. Eventuelle overtredelser fører til utestengelse fra resten av arrangementet og eventuell politianmeldelse. Dette gjelder også for bruk av rusmidler under arrangementet utenom arrangementslokalene. Vanlige og E-sigaretter er forbudt inne i lokalene.

#### Aldersgrense
Ingen nedre aldersgrense, men er du under 16 år krever vi skriftlig tillatelse fra dine foreldre/foresatte som medbringes til LANet og leveres i døren ved inngang, husk underskrift.

#### Deltakerbånd
Deltakere skal til enhver tid ha på seg deltakerbånd. Mangel på dette kan føre til utestengelse. Ved inngang i hallen må man vise båndet til vaktene. Det vil bli utført tilfeldige kontroller av bånd i løpet av helgen.

#### Crewområdet
Avsperret området merket med “Crew” er kun for crewmedlemmer. Adgang forbudt for øvrige deltakere.

#### Soveplass
Det er ikke lov å sove på plassen din av hensyn til brannsikkerhet. Egne adskilte soveområder er satt opp.

#### Respekter andre deltakere
Her gjelder **[Kardemommeloven](https://no.wikipedia.org/wiki/Kardemommeloven)**

#### Skade eller tap av utstyr
Casual Gaming har ikke ansvar for medbrakt utstyr o.l. Husk reiseforsikring.

#### Ulovlige deltakere
Personer som har sneket seg inn vil bli bortvist fra området. Eventuelle betalende deltakere som har bistått vedkommende vil også bli utestengt resten av arrangementet. 
___
